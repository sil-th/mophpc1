### Background

เป็น FHIR Implementation Guide (IG) ที่พัฒนาขึ้นเพื่อให้สามารถแลกเปลี่ยนข้อมูลได้ตามโครงสร้างข้อมูล MopH Primary Care 1 (MoPH-PC-1) ของกระทรวงสาธารณสุข ในรูปแบบของมาตรฐาน HL7 FHIR

โดยในขั้นตอนการพัฒนา เกิดขึ้นจากการจับคู่ (mapping) ระหว่างฟิลด์ข้อมูลที่อยู่ในชุดข้อมูล 43 แฟ้มพลัส ให้เข้ากับ FHIR resource และจัดทำเป็น FHIR profile จากนั้นผ่านการคัดกรองและตรวจสอบจากหลายฝ่าย และรวบรวมสิ่งที่สร้างขึ้นทั้งหมดไว้ใน IG นี้

โดย version 0.1 ได้เปิดเผยสู่สาธารณะในรูปแบบ FHIR Implementation Guide ที่เว็บไซต์ [MoPH Primary Care 1 (MoPH-PC-1) - FHIR Implementation Guide (STU1)](https://fhir-ig.sil-th.org/th/mophpc1/) และเป็นเพียงฉบับร่างที่ต้องขอความเห็นจากสาธารณะและต้องการการปรับปรุงอีกมาก
<br />
<br />

### ความเห็นทีม SIL-TH ต่อการนำ IG นี้ไปใช้งาน

ทีม SIL-TH **ไม่แนะนำ** ให้หน่วยงานที่มีระบบที่สามารถส่ง MoPH-PC ได้อยู่แล้ว ต้องลงทุนทรัพยากรเพื่อปรับการส่งข้อมูลให้มาส่งในรูปแบบ FHIR resources ที่ทาง SIL-TH ได้ออกแบบไว้ เนื่องจากทีม SIL-TH ยังมองไม่เห็นความคุ้มค่าที่จะให้หน่วยงานที่สามารถส่ง MoPH-PC อยู่แล้ว ต้องปรับระบบของตนเพื่อส่งเป็น FHIR resources

ทีม SIL-TH มองเห็นตัวอย่างการนำไปใช้ที่อาจจะเหมาะสม ดังนี้

**รูปแบบที่ 1:** พัฒนาโปรแกรมในการแปลง MoPH-PC (parser) ให้อยู่ในรูปของ FHIR ซึ่งการทำเช่นนี้ หน่วยงานมิต้องปรับเปลี่ยนระบบหลัก สามารถส่งเป็น MoPH-PC ดังเดิม จากนั้นโปรแกรมจะแปลงข้อมูลดังกล่าวแล้วส่งไปยัง FHIR server การทำเช่นนี้มีประโยชน์ 2 ประการ

1. เพื่อเพิ่มความยืดหยุ่นในการเข้าถึงข้อมูลของ MoPH-PC ได้ ตามมาตรฐาน HL7 FHIR
2. สามารถรับข้อมูลจากแหล่งอื่น ๆ ที่ส่งมาตามมาตรฐาน HL7 FHIR เข้ามาบูรณาการได้ในอนาคต

**รูปแบบที่ 2:** ในกรณีที่สถานบริการมี FHIR server อยู่แล้วแต่ยังไม่ได้ส่ง MoPH-PC สามารถพัฒนาโปรแกรมเพื่อเรียกข้อมูลจาก FHIR server แล้วมาสร้างไฟล์ MoPH-PC เพื่อส่งให้หน่วยงานที่เกี่ยวข้องได้เช่นกัน โปรแกรมนี้ก็จะสามารถสร้างไฟล์ MoPH-PC ได้จากทุก FHIR server (หากมีข้อมูลเพียงพอ)
